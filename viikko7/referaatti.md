Referaatti

Tero Huomon kandidaattityö käsittelee ketterien menetelmien ja ohjelmistoarkkitehtuurin välistä suhdetta. Ketterässä ohjelmistotuotannossa ei tehdä tarkkaa suunnittelua etukäteen, vaan ohjelmiston rakenne muotoutuu sprinttien edetessä. Ketterien menetelmien vastakohtana pidetään vesiputousmallia, jossa tehdään ensin tarkka suunnitelma ohjelmiston arkkitehtuurista.

Ketterät menetelmät ovat saaneet osakseen kritiikkiä ohjelmistoarkkitehtuuriyhteisöltä. Yhteisö kritisoi nimenomaan suunnitteluvaiheen puuttumista, mikä luo tiettyjä haasteita ohjelmistokehitykselle. Esimerkiksi työn jakaminen useammalle tiimille voi olla haastavampaa. Kohdelaitteisto ja ympäristö saattaa myös sisältää tietynlaisia rajoitteita, jotka voivat tehdä ohjelmistokehityksestä haastavaa, jos ne tulevat esille vasta myöhemmin kehityksen aikana.

Erilaisilla käytänteillä pyritään vastaamaan puuttuvan suunnittelun aiheuttamiin haasteisiin ketterissä menetelmissä. Esimerkiksi suunnittelupiikit, arkkitehtuurijaksot ja arkkitehtuuritarinat ovat tällaisia käytäntöjä. Vaikka käytänteet saattavat rikkoa ketterän menetelmän julistuksen periaatteita, niillä on kuitenkin paikkansa monissa yrityksissä.

Lähde:   
Tero Huomo. Ohjelmistoarkkitehtuurin sisällyttäminen ketteriin ohjelmistotuotantomenetelmiin. Kandidaatin tutkielma. Helsingin yliopisto, Tietojenkäsittelytieteen laitos. 9.12.2012.